---
---
Analys av aktuell webbplatsdesign
=========================

<h4>1 Inledning och syfte</h4>

De flesta webbplatser har som syfte att attrahera och behålla kunder och besökare, inte sällan för att sälja produkter eller tjänster. Ofta utgör webbplatsen ett första intryck av ett företag och är avgörande för att intresse ska väckas. En webbplats håller information, verkar som marknadsföring, har ett försäljnings- eller upplysningssyfte och är ett kreativt agerande. Marknadsföring via en webbplats har dessutom en i princip obegränsad räckvidd jämfört med den på en fysisk plats; detta gör webbplatsen väldigt viktig för en verksamhets framgång.

Kategorin av webbplatser jag valt att fördjupa mig i är fastighetsmäkleri. Syftet med denna rapport är att undersöka vilka designprinciper som är särskilt framträdande, samt att identifiera trender och dess bakomliggande budskap.

<h4>2 Urval</h4>

Rapporten omfattar följande webbplatser:<br><br>
1) <a href="https://www.2gm.se/">Magnussons - Två generationer mäklare</a><br>
2) <a href="https://bo-laget.se/webhp/home/">Bolaget fastighetsförmedling</a><br>
3) <a href="https://www.wrede.se/">Wrede Fastighetsmäkleri</a><br>
4) <a href="https://www.bjurfors.se/">Bjurfors</a>

Då urvalet är begränsat bör analysen inte betraktas som alldeles generell för kategorin fastighetsmäkleri.

<h4>3 Metod</h4>

Inom ramen för “webbplatsdesign och aktuella trender” fokuserar jag på framträdande designprinciper och trender ur ett helhetsperspektiv som oundvikligt blir något subjektivt. Jag har använt mig av litteraturen “The Principles of Beautiful Web Design” och hämtat inspiration kring rådande trender från artikeln “Webbdesign trender 2019 – användarvänlighet och mobilanpassning”. Kategorisering av designprinciper är hämtat från “Visual design elements and principles”, Wikipedia.

<h4>Resultat</h4>

<h5>4.1 Magnussons - Två generationer mäklare</h5>
[FIGURE src="image/magnussons.png?w=800" caption="Startsidan."]
Magnussons webbplats utmärks av hierarki, då loggan är framträdande i stor storlek och centrerad, följs av ett bildspel som tar upp hela sidans bredd, och sedan en presentation av underkategorier i kolumnformat. Hierarkiprincipen återkommer på undersidan “Våra bostäder” - då man valt att presentera objekten efter varandra och inte, som vanligen, i kolumner sida vid sida. Trots att kolumnerna/boxarna på förstasidan är i ojämnt antal (3) är sidan balanserad och tydlig struktur finns genom raka linjer. Ytterligare designprinciper är kontrast (vit bakgrund på artiklar mot mörk basfärg) och rörelse (in-zoomningseffekt på bilden man håller muspekare över under “Våra bostäder”).

<h5>4.2 Bolaget fastighetsförmedling</h5>
[FIGURE src="image/bolaget.png?w=800" caption="Undersidan 'Till salu'"]
Utmärkande för denna webbplats är kolumnformat, tydlig indelning med hjälp av linjer, boxelement och mycket whitespaces. Designprinciper i fokus är balans, enhetlighet och harmoni på så vis att designen är konsekvent men med viss variation på t.ex. antal kolumner undersidorna emellan. Bakgrunden har en mönsterstruktur.

<h5>4.3 Wrede</h5>
[FIGURE src="image/wrede.png?w=800" caption="Undersidan 'Skåne och Gotland'"]
På Wredes webbplats möts man av en förstasida som i sin helhet utgörs av ett långsamt bildspel för rörelsekänsla, med jordnära färger. Det upplägget på en förstasida signalerar interiör och harmoni. På undersidorna kompletteras designen av tydlig balans, enhetlighet, färgkontraster (mörka undersidor jämfört med förstasidan, t.ex. “underhand”), mycket bilder, få detaljer och minimalt med text. Man har lagt särskilt fokus på rörelse genom bildspelet på förstasidan samt fade- och hovereffekter på sidomeny och bilder.

<h5>4.4 Bjurfors</h5>
[FIGURE src="image/bjurfors.png?w=800" caption="Startsidan, något nerscrollad."]
Förstasidan på Bjurfors har ett rikt innehåll med alltifrån bildspel över hela sidan, tre-kolumnerselement till ett kontaktformulär. Balans bibehålls trots variation i hur man presenterar de olika innehållskateogierna, och även om förstasidan kan upplevas rätt omfattande finns enhetligheten där i återkommande bakgrundsfärger, inramningar och linjer. Vissa undersidor har fyra-kolumnslayout med element som regelbundet sträcker sig över kolumnerna; detta förtar inte webbplatsens balans men gör hierarkin något svårtolkad och kostar här en del enhetlighet.

<h4>5 Analys</h4>
Återkommande och tydligt på samtliga webbplatser är att balans och enhetlighet/harmoni är designkomponenter i fokus. Linjer/inramning är vanligt förekommande i kombination med whitespaces för att bidra till luftighet och struktur. Färgscheman på webbplatserna är uteslutande gråskaliga, med variation på nyans och om en mörk eller ljus färg får företräde. Min reflektion är att designen på denna kategori av webbplatser liksom ska representera en annan typ av design (dvs. arkitektur, interiör, funktionalitet osv.), och en rådande trend i hemmet är fortfarande att vara ganska sparsam med stark kulör, även om vi kanske ser ett begynnande skifte där. Vore webbplatsen en artists eller liknande hade färgklickar kunnat representera personen eller omslaget till en skiva utan att behöva förklaras närmare - här vore syftet inte lika självklart. För att ändå framkalla visst liv till webbplatserna har majoriteten av sidorna implementerat rörelseelement i form av bildspel, fade- och hovereffekter.

Syftet för dessa företag, och därmed webbplatsen, är ju att sälja in bostadsobjekt med hjälp av både bilder och text. Majoriteten av dessa webbplatser använder sig av kolumner med en bild och text under, snarare än en bild med text till höger eller vänster om den. Bjurfors presenterar objekt på det senare viset om man navigerar fram till stadsspecifika försäljningar via navbaren; det funkar eftersom att artikelelementet inte är så brett, men min uppfattning är att balansen blir något lidande då alla bilder hamnar på samma halva av sidan. Box/kolumnutformningen trendar troligtvis dels för att det underlättar responsiviteten, dels för att det hjälper besökaren att sortera webbplatsens element och minimerar informationsflödet så att man själv kan välja vad man vill läsa mer om. Denna designmodell påminner om kvälls- och dagstidningars traditionella sätt att presentera text i artiklar. Magnussons sida “Våra bostäder” har dock valt att frångå kolumnprincipen och har en hierarkisk/kronologisk modell för att presentera försäljningsobjekt.

Webbplatsernas helhetsintryck med balans, rörelse, harmoni och enhetlighet i fokus är snarlika för Magnussons, Bolaget och Wrede. Det är tydligt att dessa webbplatser vill förmedla en viss känsla; nästan spela på en “hemkänsla” redan innan besökaren tittar på ett specifikt bostadsobjekt. Detta tolkar jag som trendande i denna kategori. Jag får känslan av att Bjurfors är mer traditionellt säljinriktade med en layout som egentligen inte går att separera från den hos en bank eller ett försäkringsbolag, möjligen vill man med detta understryka professionalism. Vidare skiljer sig Bjurfors i designmetod genom att hierarkin inte är lika tydlig och det första intrycket nästan består i mer text än bilder. 



<h4>Källor</h4>

Decision By Heart, Webbdesign trender 2019 – användarvänlighet och mobilanpassning. Hämtad 2019-12-28 från <a href="https://decisionbyheart.com/webbdesign-trender-2019/">https://decisionbyheart.com/webbdesign-trender-2019/</a>.

George, J. & Beaird, J., The principles of Beautiful Web Design, 3rd Edition. Hämtad 2019-12-28 från <a href="https://learning.oreilly.com/library/view/the-principles-of/9781457174353/?ar">https://learning.oreilly.com/library/view/the-principles-of/9781457174353/?ar</a>

Wikipedia, Visual design elements and principles. Hämtad 2019-12-28 från <a href="https://en.wikipedia.org/wiki/Visual_design_elements_and_principles#Elements_of_design">https://en.wikipedia.org/wiki/Visual_design_elements_and_principles#Elements_of_design</a>.

<h5>Skribent</h5>
Mette Hellemarck
