---
---
Redovisning kmom04
=========================

Vad roligt med en lite annorlunda uppgift! Jag har viss akademisk bakgrund så skrivarbeten är inget nytt, det var dock lite oklart hur omfattande rapporten skulle vara - en fingervisning i antal ord eller liknande vore uppskattat! Jag researchade dock lite hos gamla studenter och sen var det bara att köra igång! Det var intressant men utmanande att analysera webbplatser endast baserat på färgtema och typsnitt - att lämna bilder, text och funktioner utanför.

När jag byggde min sidas teman gjorde jag först ett enkelt bastema direkt i kmom04.less, som jag sen byggde det minimalistiska temat på. Det kändes naturligt eftersom att dark-temat bara krävde lite justering av samma kod och jag sen kunde copy-pastea och bygga på det lite mer pilliga färgglada temat. Min kod är dock lite rörig, med egenskapade variabler blandat med de som finns förbestämda, jag skulle gärna strukturerat det lite bättre om tid funnits.

På det minimalistiska temat valde jag ett färgschema som är vitt, svart och tre nyanser av grått. Jag tänkte att minimalistisk style i denna uppgift helt enkelt innebär så blygsam/lite style som möjligt; för att låta texten göra jobbet. Till rubriker och logo valde jag ett stilrent typsnitt och stora bokstäver, och till brödtexten använder jag typsnittet “Oxygen” i en mörk grå nyans. Jag ville inte göra kontrasten mot den vita bakgrunden för skarp, därav valde jag bort svart som textfärg. Temat är monokromatiskt, tänker jag, med olika varianter av grå färg.

Mörka teman är jag överlag inget fan av, jag tycker inte det blir så smakfullt och upplever att bilder överlag (som  ju vanligtvis framträder på webbplatser) gör sig sämre med mörk omgivning. Jag letade fram en mörk färg jag ändå tycker är fin att använda som basfärg (bakgrund), och valde en ljusgrå text till den. Jag funderade på att jobba lite mer varierat med de mörkare färgerna, t.ex. rama in artikel-elementet i en annan nyans, men ville enligt egen smak behålla en minimalistisk touch även på det mörka temat. Typsnittsvalen är dock lite “hårdare” och mer experimenterande än i det minimalistiska temat.

Resultatet av det färgglada temat är ju helt bananas men var därför roligast att jobba med! Här behöll jag flash-bilden som jag dolt på de andra sidorna, men minskade dess höjd, och smackade på med clown-inspirerade färger. Den gröna accentfärgen får en neon-aktig lysande funktion mot den rödlila bakgrunden, vilket var tanken även om den kan vara lite jobbig att titta på. Den används för att markera rubriker och länkar. Den gröna och röd/lila färgen är ungefärligt komplementära till varann, liksom det gula och lila i header och footer är. Jag funderade på att göra ett “strikt” triadiskt färgschema med utgångspunkt i den röd/lila färgen; det hade garanterat blivit snyggare men inte fullt så experimenterande. Jag har använt samma typsnitt som till den minimalistiska sidan, för att jag tyckte om det! Rubrikerna är stilrena, i stora bokstäver, och typsnittet till brödtexten är lättläst med mycket “hål” men har ändå karaktär och form även om det saknar seriffer. Personligen är det lite tjockt för min smak, men jag ville ha ett typsnitt med lite karaktär till det minimalistiska temat och ett som inte försvinner i färgerna på den färgglada temat, så jag tyckte det passade för syftet! Det absolut sista jag gjorde var att lägga in länkar på förstasidan så att användaren kan växla mellan veckans stylesheets. Det är inte så snyggt - men de finns där!

Mitt TIL för detta kursmoment är all teoretisk kunskap om färg och dess användning - det har varit väldigt intressant!
