---
---
Redovisning kmom03
=========================

Detta kursmoment har jag haltat mig igenom litegrann av personliga skäl. Har tillbringat en längre tid i Portugal med ett gäng utbytesstudenter (försöker ju absolut maxa möjligheterna med distansstudier), reste hem till Malmö mitt i veckan och omställningen gjorde att jag behövde fokusera på annat än studier och landa hemma igen. “Om du mår svajigt eller livet kör ihop sig - skippa plugget och kom igen imorgon!” sa en kompis till mig nyligen, och så fick det bli. Därför har jag denna vecka inte hunnit med så mycket mer än minimikraven så att säga.

Detta är min första introduktion till att jobba med gridbaserad layout, och jag gillar det! Jag har fått hgrid och vgrid att fungera med sidan efter en hel del pill och otaliga timmar av att följa youtube-videorna. Tack och lov för dem! Att jobba med ett vertikalt grid har sina fördelar; det är enkelt att få styr på sidan och olika element så att de mappar med varandra, vilket såklart är positivt för helhetsintrycket och för en som vill vara noga med detaljer. Det har varit lite klurigt att få att det fungera på alla sidor via samma stylesheet, men det har bara varit nyttigt att få fortsätta orientera sig bland filerna, jobba med inspekt och jag kände att jag fick bra guidning i videorna. Det typografiska gridet har samma positiva effekt tycker jag - en sida upplevs som mer komplett när texten i olika element följs åt i höjd och radavstånd. Det underlättar verkligen att kunna titta på gridet som en slags “linjal” - blotta ögat är inte alltid tillräckligt för detaljer.

Jag har städat bort den kod som gridet tagit över, men låtit en del övrig bortkommenterad style stå kvar om jag skulle vilja återanvända det framöver. I kmom02 delade jag upp min style i moduler men nu i kmom03 komprimerade jag den koden till att ligga samlat i vgrid.less för enkelhetens skull (även om det i förlängningen väl är enklare att jobba med flera moduler och jag ser poängen med det). Denna gång, när koden inte är så stor, kändes det säkrast att ha den samlad. Jag har dock såklart kvar all-around-style i base.less. Responsiviteten går att bättra på, jag är t.ex. inte helt nöjd med att den ena sidomenyn hamnar över main, och den andra under, när sidan blir smalare i “Testa MD”, men av ovan nämnda tidsbrist denna vecka har jag nöjt mig med det för nu. Jag ser också att footer-kolumnerna gärna skulle placeras under varann när sidans bredd minskar, det är inget svårt att fixa till så jag tar det med mig till nästa steg.

Jag tycker att typografi är väldigt intressant eftersom att texten på en webbplats ofta är det användaren har nytta av och dit ögat dras (efter sidans helhetsintryck). Det är viktigt med ett behagligt typsnitt att läsa, men samtidigt är det en viktig del av stylen som säger en del om sidans intryck. Jag har inga särskilda preferenser på förhand utöver det självklara att en rubrik gärna ska vara lite mer robust än brödtexten och inte tvungetvis behöver vara lika “behaglig” eftersom den utgör färre tecken och större storlek.

Det verkar vara omdiskuterat om serif eller sans serif är mer lättläst. Jag kan förstå argumentet att radlinjer blir tydligare med seriffer och kan hjälpa läsaren på så vis, men samtidigt kan jag tycka att typsnitt utan fötter uppfattas som mer luftiga vilket också kan bidra till tydlighet. Jag testade runt lite på min sida, främst använde jag Cambra- och Garamond-familjerna (båda med seriffer) till sidan och landade tillslut i det lite mer “sofistikerade” Garamond till rubriker och behöll mitt mer diskreta PT Sans (sans serif) till brödtext.

Mitt TIL för detta moment är hela grid-systemet. Det är fortfarande ovan kod att skriva och jag är tacksam för videorna som tagit mig igenom momentet, men det har varit väldigt lärorikt och jag är helt säker på att jag kommer ha stor nytta av det framöver och i kommande yrkesliv. Jag ser bara positiva saker med grid-användande.
