---
---
Redovisning kmom06
=========================

Gränsen mellan designelement och -principer verkar vara lite flytande, men jag tycker en bra förklaring är att designelement är i princip all style man lägger in och designprinciper är hur dessa element samspelar och bildar en helhet. Det är med andra ord lätt att smacka på med designelement, men lite svårare att pussla ihop det till en eller flera lyckade designprinciper.

Jag tyckte att rapporten denna vecka var lite klurig. Det kräver en del fantasi för att lokalisera principer och se på vilket vis de återkommer på en webbsida (till skillnad från t.ex. färgscheman som är tydligare). Jag tycker dock att design är väldigt roligt så jag kommer absolut ta med mig den teori jag lärt mig i detta kursmoment och har bokmärkt flera av läsanvisningarna (Design Elements and Principles var ju lysande!). En sak jag aldrig tänkt på tidigare är t.ex. att besökaren sällan intresserar sig särskilt för det högra nedre hörnet på en sida. Vidare är balansprincipen intressant tycker jag; särskilt då den regeln kan vara spännande att bryta.

Även veckans teman krävde lite mer än tidigare att få till. Jag började med ett bastema med bestämt färgschema och typsnitt, sedan gjorde jag element-temat och sist princip-temat. Jag är egentligen inte så experimenterande av mig utan vill hålla det enkelt så jag fick länge leta inspiration för att få in hela fem designelement och samtidigt behålla en design jag tycker om. Jag är rätt nöjd med resultatet, och det var kul att få testa på att skriva ett mönster i CSS och liva upp med sneda footerrubriker. Jag överraskades också över hur bra jag tyckte det blev med skuggningar och gradienter, så jag har verkligen breddat mina designpreferenser i detta kursmoment! Det är roligt att få fria tyglar och bestämma själv vad man vill lära sig särskilt om. Utöver nya teman har jag lagt till en sida i navbaren som heter “Bilder” - där övade jag mig på att jobba med kolumner i flexbox som Emil visade på föreläsningen.

The final touch i webbdesign handlar om att få innehåll och style på en webbsida att kännas “komplett” som en helhet. Alla småsaker man suttit och pillat med i en design ska ju fungera tillsammans och ge besökaren önskat intryck. Jag tänker mig att det är bra att låta en eller flera oberoende personer titta på sidan innan man stänger designen; det är lätt att själv bli blind kring detaljer man sitter länge med. Sen såklart är ju en bra “final touch” eller en “komplett sida” subjektiva och svårdefinierade begrepp, men bra objektiv vägledning kan finnas i teorin om designprinciper.

Mitt TIL är teorin kring designelement och -principer samt all rolig CSS jag lärt mig i bygget av de nya teman.
